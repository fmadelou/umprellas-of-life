# umprellas-of-life
Ένα συνεργατικό σενάριο νηπιαγωγείων που συνδέει τα δικαιώματα του παιδιού με τη ρομποτική και τον ανοιχτό προγραμματισμό. Τα παιδιά δημιουργούν «Σταθμούς Δικαιωμάτων» χρησιμοποιώντας εξοπλισμό ρομποτικής , προγραμματισμού και ανοιχτού κώδικα, μαθαίνοντας ότι η τεχνολογία μπορεί να είναι σύμμαχος προστασίας των δικαιωμάτων και του κοινού καλού

Θεωρητική τεκμηρίωση Η έννοια του κοινού καλού συνδέεται άρρηκτα με τα ατομικά και κοινωνικά δικαιώματα· το κοινό καλό δεν αποτελεί απλώς το άθροισμα ατομικών συμφερόντων, αλλά την προαγωγή ενός ευνοϊκού πλαισίου στο οποίο κάθε ανθρώπινο ον μπορεί να ζήσει με αξιοπρέπεια, ασφάλεια και ελευθερία. Οι θεμελιώδεις αυτές προϋποθέσεις ανταποκρίνονται ακριβώς στα δικαιώματα που αναγνωρίζουν την ισότιμη αξία και ελευθερία του ατόμου, ενώ ταυτόχρονα απαιτούν αμοιβαίο σεβασμό και συμμετοχή στο κοινωνικό πλαίσιο. Το κοινό καλό δεν συγκρούεται με τα ανθρώπινα δικαιώματα, αλλά συνυπάρχει με αυτά, καθώς η προστασία της ζωής, της υγείας και της αξιοπρέπειας όλων απαιτεί συλλογική δράση και θεσμική δέσμευση (Foran, 2023; Tasioulas & Vayena, 2016). Επιπλέον, η διασφάλιση του περιβάλλοντος και της αειφορίας θεωρείται αναπόσπαστο στοιχείο του κοινού καλού, καθώς η προστασία των φυσικών πόρων εγγυάται τα θεμελιώδη δικαιώματα των παρόντων και μελλοντικών γενεών (Westra et al., 2016). Τα δικαιώματα των παιδιών στηρίζονται σε τέσσερις βασικές κατευθύνσεις: μη διάκριση, το καλύτερο συμφέρον του παιδιού, επιβίωση, ανάπτυξη και προστασία, και ελευθερία γνώμης και συμμετοχή. Η μη διάκριση διασφαλίζει ότι όλα τα παιδιά έχουν ίσα δικαιώματα, ανεξάρτητα από φύλο, καταγωγή ή οποιοδήποτε άλλο χαρακτηριστικό. Το καλύτερο συμφέρον του παιδιού πρέπει να αποτελεί πρωταρχικό κριτήριο σε κάθε απόφαση που το αφορά. Η επιβίωση, ανάπτυξη και προστασία εγγυώνται ότι κάθε παιδί μπορεί να ζήσει με ασφάλεια και να εξελιχθεί σωματικά, συναισθηματικά και κοινωνικά. Τέλος, η ελευθερία γνώμης και συμμετοχή δίνει στα παιδιά το δικαίωμα να εκφράζουν τις απόψεις τους και να ακούγονται σε ζητήματα που τα αφορούν. Οι τέσσερις θεμελιώδεις κατευθυντήριες αρχές της Σύμβασης για τα Δικαιώματα του Παιδιού αποτελούν το εννοιολογικό πλαίσιο μέσα από το οποίο νοείται η παιδική ευημερία σε διεθνές επίπεδο. Λειτουργούν ως ερμηνευτικός μηχανισμός για όλα τα υπόλοιπα άρθρα της Σύμβασης, διασφαλίζοντας ότι οι πολιτικές, οι θεσμικές παρεμβάσεις και οι πρακτικές στην εκπαίδευση, την υγεία και την κοινωνική μέριμνα τοποθετούν το παιδί ως αυτόνομο φορέα δικαιωμάτων. Η παραβίαση οποιασδήποτε από αυτές τις αρχές δεν αποτελεί απλώς διοικητική αστοχία, αλλά υπονόμευση του ίδιου του πλαισίου προστασίας των παιδιών.

Κατευθύνσεις δικαιωμάτων Σχολείο Πρόταση Όχι στις διακρίσεις (άρθρο 2) 7ο Πειραματικό Νηπιαγωγείο Χανίων Χώρα του Ουράνιου Τόξου Το καλύτερο συμφέρον του παιδιού (άρθρο 3) Αειφόρο Νηπιαγωγείο Αγίων Σαράντα Χανίων Ομπρέλα Πνοής- Ψυχική Υγεία και Πρώτες Βοήθειες Επιβίωση, ανάπτυξη και προστασία (άρθρο 6) 8ο Αειφόρο Νηπιαγωγείο Ελευσίνας Ομπρέλα Ανάπτυξης- Θριάσια Πράσινη
Επιχείρηση Ελευθερία γνώμης και συμμετοχή(άρθρο 12) 30ο Νηπιαγωγείο Χανίων Ελευθερούπολη

Σενάριο Η γη γυρίζει και εστίες προβλημάτων εντοπίζονται παντού. Τσακωμοί, αδικίες, φτώχεια, έλλειψη γνώσεων, αποκλεισμός, ανισότητες, κατακρεούργηση της φύσης (εικόνες)… ώσπου οι ομπρέλες με τα δικαιώματα έρχονται να προστατέψουν τη γη. 4 σχολεία συμφωνούν να προάγουν την έμπρακτη εφαρμογή των δικαιωμάτων. Οι ομάδες των (Θριάσια Παιδία, TechΝόες, Expertakia, Robo-kids ) δημιουργούν τις «Ομπρέλες Ζωής», 4 προτάσεις για το κοινό καλό που καλύπτουν όλο το εύρος των δικαιωμάτων του παιδιού αλλά και ευρύτερα του ανθρώπου. Σκοπός Να δημιουργήσουν τα σχολεία συνεργατικά έμπρακτους τρόπους εφαρμογής των 4 κατευθύνσεων των δικαιωμάτων των παιδιών και ευρύτερα των ανθρώπων.

Συνεργασία Διερεύνηση πρότερων γνώσεων: Με αφορμή την Παγκόσμια Ημέρα των Δικαιωμάτων του Παιδιού στις 20/11 τα 4 σχολεία επεξεργάζονται το έργο του Ζογγολόπουλου «Ομπρέλες» και τις παρομοιάζουν με τα δικαιώματα των παιδιών, τα οποία προστατεύουν το συμφέρον του παιδιού. Τα σχολεία συζητούν για τα δικαιώματα που συμβολίζουν οι ομπρέλες σε ένα sand box στο padlet ερμηνεύοντας τους συμβολισμούς από την αφίσα της Unicef. Κάθε σχολείο δημιουργεί ένα βίντεο με τα 3 δικαιώματα της δικής του ομπρέλας. Τα βίντεο μπαίνουν ως qrcode στη λαβή της ομπρέλας. Αυτό αποτελεί και την πρώτη γνωριμία των σχολείων. Εν όψει της Παγκόσμιας Ημέρας των Ανθρωπίνων Δικαιωμάτων στις 10/10 τα σχολεία επεξεργάζονται το παραμύθι της Μαρίζα Ντεκάστρο «Πού κρύβονται τα δικαιώματα» εμβαθύνοντας στη νομική τους υπόσταση. Οι μαθητές ανακαλύπτουν στο προηγούμενο έργο τους μια προσθήκη: Σταγόνες βροχής βρίσκονται πάνω από κάθε ομπρέλα που οδηγούν σε εικόνες καταπάτησης των δικαιωμάτων. Αυτές τις εικόνες καλείται κάθε σχολείο (κατόπιν συνεννόησης) να τις συζητήσει και να ζωγραφίσει το αντίθετο, δηλαδή την εφαρμογή του δικαιώματος που δείχνει η αρνητική εικόνα. Στο τέλος κάθε σχολείο ανακαλύπτει τις ζωγραφιές των άλλων σχολείων και τις συζητά. Οι ζωγραφιές των μαθητών προστίθενται κάτω από τις ομπρέλες. Η συμφωνία μεταξύ των σχολείων γίνεται όταν κάθε σχολείο λαμβάνει ένα γράμμα χωρίς αποστολέα με την πρόταση να δείξει στην τοπική κοινότητα ένα δικαίωμα που γνωρίζει καλά και μπορεί να δώσει πληροφορίες γι αυτό. Τα σχολεία υπογράφουν ηλεκτρονική συμφωνία (τοποθετώντας φωτό από τα χέρια των παιδιών πάνω στο προηγούμενο έργο τους) και ξεκινά η καταγραφή των βασικών και κοινών χαρακτηριστικών των έργων. Τα σχολεία εργάζονται πάνω στο έργο τους με βάση τις κοινές συνιστώσες και παρουσιάζει κάθε σχολείο στα υπόλοιπα το έργο του. Τα σχολεία τοποθετούν στο χάρτη των πόλεών τους, τις Ομπρέλες Ζωής χρησιμοποιώντας το google earth. Επιλέγουν ως βασικά κριτήρια την προσβασιμότητα, την ασφάλεια, την δημιουργία θέσεων εργασίας (φύλακας) και την βιωσιμότητα.

Ανάλυση σύμφωνα με τα 5Ε

Α’ ΦΑΣΗ-ΕΞΟΙΚΕΙΩΣΗ: Εισαγωγή στο θέμα με αφορμή την Παγκόσμια Ημέρα των Δικαιωμάτων του Παιδιού στις 20/11/2 μέσω εικαστικού έργου σε συνεργασία με τα υπόλοιπα σχολεία. Β΄ ΦΑΣΗ-ΕΠΙΣΚΟΠΗΣΗ: Εμβάθυνση στο περιεχόμενο και την αξία των δικαιωμάτων των ανθρώπων εν όψει της Παγκόσμιας Ημέρας Ανθρωπίνων Δικαιωμάτων. Συνεργατικό έργο. Γ΄ ΦΑΣΗ-ΕΠΕΞΗΓΗΣΗ: Καταμερισμός κατευθύνσεων δικαιωμάτων στα 4 σχολεία. Συμφωνία σε κοινή δημιουργία και καταγραφή των βασικών κοινών στοιχείων. Δ΄ ΦΑΣΗ-ΕΜΠΛΟΥΤΙΣΜΟΣ: Δημιουργία των 4 ομπρελών- πρακτική αποτύπωση δικαιωμάτων Ε΄ ΦΑΣΗ-ΕΚΤΙΜΗΣΗ: Αξιολόγηση από την τοπική κοινότητα (γονείς, φορείς)

Στόχοι ανά πεδίο ανάπτυξης

Παιδί και κοινωνία Γνώσεις

Κατανόηση της έννοιας των δικαιωμάτων του παιδιού και του κοινού καλού.
Αναγνώριση της σημασίας της συνεργασίας και του σεβασμού μεταξύ ατόμων και κοινοτήτων.
Εξοικείωση με τη Σύμβαση για τα Δικαιώματα του Παιδιού. Δεξιότητες -Συμμετοχή σε ομαδικές δράσεις και διασχολική συνεργασία. -Ικανότητα να εκφράζουν και να υπερασπίζονται δικαιώματα με δημιουργικό τρόπο. -Ανάπτυξη επικοινωνιακής και κοινωνικής ευαισθησίας. Στάσεις -Καλλιέργεια ενσυναίσθησης, δικαιοσύνης και σεβασμού στη διαφορετικότητα. -Ανάληψη ευθύνης και ενεργός συμμετοχή στο κοινό καλό. Παιδί και γλώσσα Γνώσεις -Απόκτηση λεξιλογίου σχετικού με τα δικαιώματα, την ψυχική υγεία και τις πρώτες βοήθειες. -Κατανόηση και αναδιήγηση ιστοριών (π.χ. «Πού κρύβονται τα δικαιώματα»). Δεξιότητες
Έκφραση σκέψεων και συναισθημάτων μέσα από προφορικό λόγο, αφήγηση και παρουσίαση.
Χρήση ψηφιακών εργαλείων (padlet, google earth, qr code) για επικοινωνία.
Στάσεις -Ανάπτυξη αυτοπεποίθησης στον λόγο και στη συμμετοχή. -Ενίσχυση της δημιουργικής έκφρασης και της επικοινωνίας με άλλους. Παιδί και δημιουργία- έκφραση Γνώσεις -Κατανόηση της συμβολικής δύναμης της τέχνης (π.χ. έργο Ζογγόπουλου). -Αναγνώριση της σχέσης τέχνης – κοινωνίας. Δεξιότητες -Δημιουργία εικαστικών έργων (ομπρέλες, χάρτης, καρδιές, γιγαντοκάρτες). -Ανάπτυξη φαντασίας, αισθητικής αντίληψης και συνεργατικής δημιουργίας Στάσεις -Καλλιέργεια εκτίμησης για την τέχνη και την ομαδική δημιουργία. -Σύνδεση της τέχνης με κοινωνικά μηνύματα και ανθρωπιστικές αξίες.

Παιδί και περιβάλλον Γνώσεις -Κατανόηση της σχέσης δικαιωμάτων – βιώσιμης ανάπτυξης – περιβάλλοντος. -Γνώση βασικών εννοιών προσβασιμότητας, ασφάλειας, βιωσιμότητας

Δεξιότητες -Παρατήρηση και αξιολόγηση χώρων στο Google Earth. -Ανάπτυξη δεξιοτήτων έρευνας, κριτικής σκέψης και σχεδιασμού δράσεων. Στάσεις -Ευαισθητοποίηση για την προστασία του περιβάλλοντος. -Ανάπτυξη υπευθυνότητας και οικολογικής συνείδησης. Παιδί και Πληροφορική – Ψηφιακός Γραμματισμός Γνώσεις

Εξοικείωση με ψηφιακά εργαλεία (padlet, qr code, ρομπότ TTS-Kitt, AI εφαρμογές). Δεξιότητες -Ανάπτυξη βασικών ψηφιακών δεξιοτήτων: πλοήγηση, συνεργασία, αναζήτηση πληροφοριών. -Αλληλεπίδραση με εκπαιδευτικά ρομπότ. Στάσεις -Καλλιέργεια κριτικής στάσης απέναντι στη χρήση της τεχνολογίας. -Αντίληψη της τεχνολογίας ως μέσο επικοινωνίας και δημιουργίας. Παιδί και εαυτός Γνώσεις -Γνώση των βασικών αρχών ψυχικής υγείας και πρώτων βοηθειών. -Κατανόηση του ρόλου της αυτοφροντίδας. Δεξιότητες -Ανάπτυξη δεξιοτήτων αυτορρύθμισης, αναγνώρισης συναισθημάτων και ανθεκτικότητας. -Συμμετοχή σε δραστηριότητες ευεξίας και πρακτικής φροντίδας. Στάσεις -Ενίσχυση της αυτοεκτίμησης, της ενσυναίσθησης και του σεβασμού προς τον εαυτό και τους άλλους.
Αναλυτικά κάθε σχολείο

Αειφόρο Νηπιαγωγείο Αγίων Σαράντα Χανίων

Το Αειφόρο Νηπιαγωγείο Αγίων Σαράντα επεξεργάστηκε σε σχέδιο δράσης την ψυχική υγεία καθώς και τις Πρώτες Βοήθειες. Επομένως αποφασίζει να δράσει για το κοινό καλό με ένα σταθμό πρώτων βοηθειών με το όνομα «Ομπρέλα Ζωής- Ομπρέλα Πνοής» αντιπροσωπεύοντας την κατεύθυνση για το καλύτερο συμφέρον του παιδιού. Η φροντίδα της ψυχικής υγείας και η γνώση πρώτων βοηθειών συνδέονται άμεσα με το καλύτερο συμφέρον του παιδιού, καθώς συμβάλλουν ουσιαστικά στην ολιστική του ανάπτυξη και στην προστασία της ζωής του. Ένα παιδί που νιώθει συναισθηματική ασφάλεια και έχει γύρω του ενήλικες που γνωρίζουν πώς να το υποστηρίξουν σε κρίσιμες στιγμές, έχει περισσότερες πιθανότητες να αναπτύξει ανθεκτικότητα, αυτοπεποίθηση και κοινωνικές δεξιότητες. Παράλληλα, η έγκαιρη και σωστή παροχή πρώτων βοηθειών σε περιπτώσεις ανάγκης εξασφαλίζει την άμεση φροντίδα και προστασία του, εφαρμόζοντας στην πράξη την αρχή του καλύτερου συμφέροντος του παιδιού, όπως αυτή ορίζεται στη Σύμβαση για τα Δικαιώματα του Παιδιού (United Nations, 1989). Ο σταθμός εγκαθίσταται σε κεντρικό σημείο της πόλης με στοιχεία εικαστικά, κτίριο σε σχήμα καρδιάς και ομπρέλα για σκεπή. Ο σταθμός έχει ένα ρομπότ- σύντροφο TTS- Kitt που περιέχει σε βίντεο δημιουργημένα από τα παιδιά, τεχνικές αποσυμφόρησης και διαχείρισης αρνητικών συναισθημάτων. Το ρομπότ συνοδεύεται από την βαλίτσα Πρώτων Βοηθειών για την Καρδιά, τα στοιχεία της οποίας επεξηγούν οι μαθητές με χρήση ΑΙ. Επίσης υπάρχει qr code που οδηγεί σε αφήγηση παραμυθιού γνώσεων σχετικά με τα πρωτόκολλα πρώτων βοηθειών καθώς και γιγαντοκάρτες εικονογραφημένες με τα πρωτόκολλα. Οι χρήστες μπορούν να αλληλεπιδράσουν με το ρομπότ R1 για να ακούσουν τον ρυθμό της καρδιάς, να κάνουν γυμναστική για ευεξία και να τεστάρουν τις γνώσεις τους για τις πρώτες βοήθειες απαντώντας σε quiz ερωτήσεων.

8ο Αειφόρο Νηπιαγωγείο Ελευσίνας

Το 8ο Αειφόρο Νηπιαγωγείο Ελευσίνας αποφασίζει να δράσει για το κοινό καλό δημιουργώντας μια πράσινη επιχείρηση με τίτλο “Ομπρέλα Ανάπτυξης-Θριάσια Πράσινη Επιχείρηση” με κατεύθυνση την επιβίωση, των ανάπτυξη και την προστασία (άρθρο 6). Η Ελευσίνα, μια πόλη με βιομηχανική ιστορία μεν αλλά και η πόλη της θεάς Δήμητρας, δεν μπορεί να ξεχάσει τα μυστικά που η ίδια μοιράστηκε με τους κατοίκους της για την καλλιέργεια της Γης. Για τον λόγο αυτό το σύμβολο του Ρόδακα θα βρίσκεται στο κτίριο . Οι ρόδακες θα δημιουργηθούν από τους μαθητές με τη χρήση του ρομπότ Νάσος Πικάσος. Η δράση ξεκινάει βιωματικά δημιουργώντας ένα σχολικό κήπο με λαχανικά και αρωματικά φυτά σε λέμβους, καλλιεργώντας με τον τρόπο αυτό την επανάχρηση υλικών. Ο κήπος, στο κέντρο μιας πόλης, μαθαίνει στους μαθητές τον πρωτογενή τομέα . Η φύτευση και η ανάπτυξη των φυτών γίνεται με τρόπο βιώσιμο και οικολογικό, χρησιμοποιώντας κομπόστ από τον κομποστοποιητή του σχολείου και βρόχινο νερό από συλλογή . Γίνεται καταγραφή της ανάπτυξης των φυτών και όταν αυτά είναι έτοιμα για συγκομιδή, οι μαθητές αποφασίζουν να δημιουργήσουν μια αφίσα, στην οποία ανακοινώνουν τη διάθεσή αυτών με αντάλλαγμα υλικά για το σχολείο. Τα προϊόντα μεταφέρονται από τον κήπο στο σημείο πώλησης με τη χρήση του ρομπότ Edison. Για την καλύτερη διεκπεραίωση των παραγγελιών , την λήψη αποφάσεων και την επίλυση προβλημάτων υπάρχει ανάγκη για ίδρυση ομάδων και συμμετοχή των μαθητών σε αυτές ανάλογα με τα ενδιαφέροντά τους. Το ρομπότ Botley καλωσορίζει τους υποψήφιους αγοραστές των προϊόντων της επιχείρησης και αναλαμβάνει να μεταφέρει την παραγγελία στους υπεύθυνους πωλήσεων της επιχείρησης. Στην επιχείρηση δημιουργείται η ανάγκη αξιοποίησης και άλλων προϊόντων όπως τα νεράτζια, τα οποία βρίσκονται πεταμένα στην είσοδο του σχολείου αλλά και σε πολλά σημεία της πόλης. Αυτό γίνεται στην κατεύθυνση της αειφορίας αλλά και της ανάπτυξης της επιχείρησης, η οποία θεωρείται “Πράσινη”. Η επιχείρηση αυτή γίνεται η ίδια αντικείμενο διδασκαλίας καθώς εκτός από το ότι κινητοποιεί τους μαθητές να ασχοληθούν με γλώσσα , μαθηματικά, φυσικές επιστήμες, τέχνες και ΤΠΕ καλλιεργεί μια σειρά δεξιοτήτων: της συνεργασίας, της επίλυσης προβλήματος, της λήψης αποφάσεων, της ανταλλαγής ιδεών και του σεβασμού στις διαφορετικές απόψεις αλλά και συναισθημάτων και στάσεων: της χαράς της δημιουργίας, της αυτοπεποίθησης, της αξιοποίησης άχρηστων υλικών, της οικονομικής ανάπτυξης μέσω δημιουργίας βιώσιμων επιχειρήσεων στο κέντρο πόλης. Τέλος, η συνεργασία του σχολείου με τους γονείς και τους τοπικούς φορείς ενισχύει την εκπαιδευτική διαδικασία και δίνει σημασία στην επιχείρηση των μαθητών. Όλα τα παραπάνω καταδεικνύουν την Θριάσια Πράσινη Επιχείρηση ως Σκοπό της Εκπαίδευσης.

7ο Πειραματικό Νηπιαγωγείο Χανίων

Η αρχή της μη διάκρισης αποτελεί θεμελιώδη διάσταση της παιδικής προστασίας και της δημοκρατικής εκπαίδευσης, όπως ορίζεται στο Άρθρο 2 της Σύμβασης των Δικαιωμάτων του Παιδιού (UNCRC), το οποίο κατοχυρώνει ότι όλα τα παιδιά έχουν ίσα δικαιώματα ανεξαρτήτως φύλου, καταγωγής, θρησκείας, γλώσσας, αναπηρίας ή οποιουδήποτε άλλου χαρακτηριστικού (United Nations, 1989). Η μη διάκριση συνδέεται άμεσα με το δικαίωμα συμμετοχής, την κοινωνική ένταξη και την πρόσβαση σε ευκαιρίες μάθησης (Lundy, 2007), αποτελώντας βασική προϋπόθεση για τη δημιουργία εκπαιδευτικών περιβαλλόντων που προάγουν τη δικαιοσύνη και την ισότητα. Σύμφωνα με το πλαίσιο της συμπεριληπτικής εκπαίδευσης (inclusive education), η σχολική κοινότητα οφείλει να διαμορφώνει συνθήκες όπου όλα τα παιδιά —με ή χωρίς αναπηρίες, με διαφορετικά πολιτισμικά ή γλωσσικά υπόβαθρα— μπορούν να συμμετέχουν ισότιμα μέσα από εμπειρίες συνεργασίας, αναγνώρισης και σεβασμού της ταυτότητάς τους (UNESCO, 2009). Παράλληλα, η θεωρία της κοινωνικής δικαιοσύνης στην εκπαίδευση (social justice education) υπογραμμίζει ότι η ισότητα δεν ταυτίζεται με την ομοιότητα, αλλά με την εξασφάλιση υποστηρικτικών δομών που επιτρέπουν στα παιδιά να έχουν πρόσβαση σε μαθησιακές ευκαιρίες χωρίς αποκλεισμούς (Slee, 2011). Επομένως, η καλλιέργεια στάσεων μη διάκρισης στην προσχολική ηλικία δεν αφορά μόνο την κατανόηση της διαφορετικότητας αλλά και τη βιωματική εμπλοκή των παιδιών σε πρακτικές που ενισχύουν την ενσυναίσθηση, την αποδοχή και την ενεργή συμμετοχή σε κοινότητες που σέβονται και προστατεύουν κάθε παιδί. Ο δικός μας σταθμός είναι η Χώρα του Ουράνιου Τόξου, η οποία υποδέχεται τους επισκέπτες μέσα από μια πολύχρωμη είσοδο–καμάρα, την Πύλη της Ισότητας, που έχει δημιουργηθεί με το Connetix Rainbow Creative Pack , το οποίο ενσωματώνεται στον σταθμό ως βασικό εργαλείο δημιουργίας της εικαστικής δομής της “Χώρας του Ουράνιου Τόξου”, της προσβάσιμης διαδρομής του Sphero Indi και των χρωματικών πλαισίων αλληλεπίδρασης με τον Codey Rocky που θα δουμε παρακάτω. Πάνω από την δική μας Χώρα υπάρχει μια τεράστια πολύχρωμη ομπρέλα που συμβολίζει ότι εδώ χωράμε όλοι. Μόλις περάσουν μέσα, συναντούν το πρώτο διαδραστικό σημείο: το World Sound Map με χρήση Makey Makey. Αγγίζοντας διαφορετικά σημεία του χάρτη, ενεργοποιούνται φωνές παιδιών από διάφορες χώρες, χαιρετισμοί σε πολλές γλώσσες και μικρά ηχητικά μηνύματα που μιλούν για φιλία και αποδοχή. Το χάρτη συνοδεύουν παιδιά του σχολείου που εξηγούν ότι στη Χώρα του Ουράνιου Τόξου χωρούν όλοι, ανεξάρτητα από γλώσσα, κουλτούρα ή καταγωγή. Στο επόμενο σημείο τους επισκέπτες περιμένει ο Codey Rocky, ο οποίος έχει προγραμματιστεί από τα παιδιά για να «διαβάζει» κάρτες χρωμάτων πίσω από τις οποίες υπάρχουν εικόνες με συμπεριληπτικές συμπεριφορές ή με συμπεριφορές αποκλεισμού και διακρίσεων. Όταν τοποθετηθεί μπροστά του μια κάρτα που συμβολίζει συμπερίληψη, ο Codey φωτίζεται με χαρούμενα χρώματα και παίζει ηχητικά μηνύματα αποδοχής. Αντίθετα, όταν εμφανιστεί κάρτα που συμβολίζει διάκριση, ο ρυθμός κίνησής του μειώνεται και το πρόσωπό του προβάλλει μήνυμα προβληματισμού, καλώντας το κοινό να σκεφτεί πώς θα μπορούσε η κατάσταση να γίνει πιο δίκαιη. Έξω από τα όρια της Χώρας μας, οι επισκέπτες συναντούν τον Sphero Indi, ο οποίος τους «ζητά βοήθεια» για να βρει τον δρόμο προς μια δίκαιη και φιλική για όλους περιοχή. Αφού πρώτα οι μαθητές έχουν προγραμματίσει τον Indi χρησιμοποιώντας τις χρωματιστές του κάρτες, οι επισκέπτες τώρα καλούνται να δημιουργήσουν ένα προσβάσιμο μονοπάτι στο οποίο θα μπορεί ο Indi να κινείται ομαλά και να σταματά μπροστά στις κάρτες με τα εμπόδια ή να αλλάζει πορεία. Στην τελευταία στάση, οι επισκέπτες χρησιμοποιούν το Suno για να συνθέσουν τον Ύμνο της Χώρας του Ουράνιου Τόξου. Κάθε επισκέπτης δίνει μια μικρή φράση–σύνθημα ισότητας και μη διάκρισης ως prompt και το Suno δημιουργεί μουσική που εκφράζει το συλλογικό μήνυμα αποδοχής. Φεύγοντας από τη Χώρα του Ουράνιου Τόξου, μοιράζονται στους επισκέπτες κάρτες με qr codes στους οποίους έχουν ενσωματωθεί ψηφιακά παιχνίδια στο Wordwall που έχουν δημιουργηθεί από τους μαθητές, ώστε οι επισκέπτες να δοκιμάσουν τις γνώσεις τους σχετικά με τη μη διάκριση και να μεταφέρουν το μήνυμα της Χώρας μας πέρα από τον χώρο του σταθμού.

30ο Νηπιαγωγείο Χανίων

Η ελευθερία γνώμης και συμμετοχής, όπως κατοχυρώνεται στο Άρθρο 12 της Σύμβασης για τα Δικαιώματα του Παιδιού (United Nations, 1989), αποτελεί θεμελιώδη προϋπόθεση για τη δημοκρατική αγωγή, την κοινωνική συνοχή και την προαγωγή του κοινού καλού. Το δικαίωμα του παιδιού να εκφράζει ελεύθερα τις απόψεις του για όλα τα ζητήματα που το αφορούν και να λαμβάνεται σοβαρά υπόψη η γνώμη του, ανάλογα με την ηλικία και την ωριμότητά του, ενισχύει την ενεργό πολιτειότητα ήδη από την προσχολική ηλικία. Η συμμετοχή δεν περιορίζεται στη λεκτική έκφραση, αλλά επεκτείνεται στη λήψη αποφάσεων, στον διάλογο, στη συνεργασία και στη συνδιαμόρφωση του κοινωνικού περιβάλλοντος (Lundy, 2007). Στο πλαίσιο αυτό, οι Robo-kids του 30 Νηπιαγωγείου Χανίων σχεδιάζοντας έναν διαδραστικό σταθμό με τίτλο «Ελευθερούπολη» θα δράσουν για τη διασφάλιση της ελεύθερης γνώμης και έκφρασης, που αποτελεί βασικό θεμέλιο για την υποστήριξη του κοινού καλού,. Με αφετηρία τη πόλη που ζουν θα πραγματοποιήσουν ένα φωτορεπορτάζ όπου θα κληθούν τα παιδιά με τη βοήθεια των γονιών τους να ανεβάσουν σε κοινόχρηστο padlet σε μια στήλη φωτογραφίες από εικόνες της πόλης μας που προωθούν το κοινό καλό και σε άλλη στήλη εικόνες της πόλης μας που το παρεμποδίζουν. Με την ολοκλήρωση του ελεύθερου αυτού φωτορεπορτάζ συζητάμε στη τάξη μας τόσο για την ελεύθερη ματιά του ρεπορτάζ όσο και για το πόσο τελικά η πόλη μας εξυπηρετεί το κοινό καλό .Aν ρωτούσαν τη γνώμη των παιδιών τι θα άλλαζαν από τις αρνητικές εικόνες του φωτορεπορτάζ. Σε συνέχεια αυτού του εποικοδομητικού διαλόγου οι robo-kids καλούνται να σχεδιάσουν τη δική τους Ελευθερούπολη την οποία θα δημιουργήσουν και θα αναπαραστήσουν σε μακέτα τοποθετώντας στο κέντρο της τον χώρο του Δημοτικού Συμβουλίου, όπου λαμβάνονται συλλογικές αποφάσεις μέσω δημοκρατικής ψηφοφορίας. Στο Δημοτικό Συμβούλιο συμμετέχουν δύο τεχνολογικοί σύμβουλοι. Ο Mr Micro:bit, αξιοποιώντας τον μικροελεγκτή micro:bit και το ανοιχτό λογισμικό MakeCode, που εισάγει διλήμματα περιορισμένου προϋπολογισμού κατασκευής (π.χ. επιλογή ανάμεσα σε διαφορετικές χρήσεις χώρου ή κτίρια της πόλης). Οι μαθητές ψηφίζουν ισότιμα, με τα αποτελέσματα να καθορίζουν τις τελικές κατασκευές που θα ενσωματωθούν στη μακέτα, βιώνοντας στην πράξη τη δημοκρατική διαδικασία και τη σημασία της συμμετοχής όλων. Με την ανάθεση κατασκευών κτιρίων σε ομάδες μαθητών ,η μακέτα ολοκληρώνεται και ο δεύτερος τεχνολογικός σύμβουλος ενεργοποιείται , ο Mr Free-bot (Codey Rocky) , ο οποίος προγραμματίζεται από τα παιδιά με τη λειτουργία ακολουθίας γραμμής, μέσω του ανοιχτού λογισμικού mBlock (Scratch-based) για να επισκεφθεί σημεία της πόλης και να «ελέγξει» τα επίπεδα ελευθερίας γνώμης και έκφρασης στις γειτονιές της Ελευθερούπολης. Σε ορισμένα σημεία της πόλης υπάρχουν σε QR code με βίντεο αναπαράστασης από τα ίδια τα παιδιά με σκηνές καταπάτησης της ελεύθερης γνώμης και έκφρασής , στα σημεία αυτά η έκφραση του γίνεται λυπημένη.Για την αποκατάσταση της δημοκρατικής ισορροπίας, οι μαθητές καλούνται να προτείνουν λύσεις και να ηχογραφήσουν συλλογικές αποφάσεις υπεράσπισης της ελεύθερης σκέψης και έκφρασης. Οι ηχογραφήσεις πραγματοποιούνται με τη χρήση του ανοιχτού λογισμικού Audacity και συνδυάζονται σε ένα κοινό podcast υπεράσπισης της ελευθερίας γνώμης, έκφρασης και ιδεών, το οποίο αποτελεί το τελικό προϊόν του σταθμού. Η δράση αναδεικνύει έμπρακτα ότι η τεχνολογία, όταν αξιοποιείται με παιδαγωγικό και κοινωνικό προσανατολισμό, μπορεί να λειτουργήσει ως μέσο ενδυνάμωσης της φωνής των παιδιών, καλλιέργειας της δημοκρατικής συνείδησης και προαγωγής του κοινού καλού.

Βιβλιογραφία · Foran, M. (2023). The Common Good in Modern Societies: Ethics, Rights and Policy. Glasgow: University of Glasgow Press. · Tasioulas, J., & Vayena, E. (2016). Human Rights and Public Health: Aligning Individual Rights with Collective Good. Theoretical Medicine and Bioethics, 37(4), 279–298. https://link.springer.com/article/10.1007/s11017-016-9372-x · Westra, L., Gray, J., & D’Aloia, A. (2016). The Common Good and Ecological Integrity: Human Rights and the Support of Future Generations. Routledge. · Οργανισμός Ηνωμένων Εθνών. (1989). Σύμβαση για τα Δικαιώματα του Παιδιού (άρθρα 2, 3, 6 και 12). Γενεύη: ΟΗΕ. · Ελληνική Εθνική Επιτροπή για την UNICEF. (2019). Τα δικαιώματα του παιδιού με απλά λόγια. Αθήνα: UNICEF. · United Nations. (1989). Convention on the Rights of the Child. United Nations General Assembly. https://www.ohchr.org/en/instruments-mechanisms/instruments/convention-rights-child · UNICEF. (2020). The State of the World’s Children 2021: On My Mind – Promoting, protecting and caring for children’s mental health. UNICEF. https://www.unicef.org/reports/state-worlds-children-2021 · Υπουργείο Παιδείας και Θρησκευμάτων. (2021). Οδηγός πρώτων βοηθειών για το σχολείο. Αθήνα: Υ.ΠΑΙ.Θ. Lundy, L. (2007). “Voice” Is Not Enough: Conceptualising Article 12 of the United Nations Convention on the Rights of the Child. British Educational Research Journal
